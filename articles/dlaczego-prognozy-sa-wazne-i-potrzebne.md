# Dlaczego analizy i prognozy epidemii są ważne i potrzebne

Pomimo tego, że serwisy informacyjne poświęcają prawie cały czas na tematy dotyczące epidemii koronawirusa, brakuje jednego, ale bardzo istotnego aspektu - analizy i prognozy dalszego rozwoju.

Codziennie jesteśmy informowani o nowych przypadkach zarażenia, ale brak spojrzenia na sytuację z punktu widzenia tempa tych zarażeń.

Premier Wielkiej Brytanii w jednym z ostatnich komunikatów wyraził przewidywania, że w ciągu najbliższego czasu ilość zarażonych będzie się podwajać co 5 dni.

Przytoczony komunikat premiera Wlk. Brytanii, bez skonfrontowania go z faktami, może wywoływać w naszej opinii publicznej fałszywy obraz sytuacji - "skoro w Anglii podwaja się co 5 dni, to u nas na pewno dłużej, skoro podejmujemy tyle dziań, których oni nie podjęli".

Patrząc tylko na oficjalne liczby spływające z Wlk. Brytanii i dokonując prostej matematyki, wynika że podwajanie się odbywa znacznie szybciej, prawdopodobnie w mniej, niż 1 dzień (dowiemy się niedługo po przyroście zgonów, bo Wlk. Brytania nie wykonuje testów nawet osobom z objawami). W kraju, gdzie nie ma praktycznie żadnych środków zapobiegawczych.

Tymczasem w Polsce, gdzie poddajemy ludzi kwarantannie, zamknęliśmy granice, galerie handlowe, szkoły... podwajanie się liczby zarażonych odbywa się obecnie co około 2 dni.

Publiczne analizowanie przebiegu epidemii pod tym kątem jest więc niezwykle ważne. Modele matematyczne, na które powołuje się nasz rząd, pozwalają prognozować liczby na kolejne dni i tygodnie. Pokazują również, jak skuteczne (bądź nie) są nasze obecne działania zapobiegawcze. Podpowiadają też, czy i kiedy podjąć kolejne kroki hamujące rozwój epidemii. W końcu, mogą pozytywnie wpłynąć na społeczeństwo, przez bardziej odpowiedzialne traktowanie izolacji społecznej i stosowanie się do apeli i restrykcji.

Ponieważ nie zetknąłem się dotąd z tego typu analizami i prognozami, bazując na swoim wykształceniu (ukończyłem studia na kierunku matematyki stosowanej), stając w pokorze wobec moich braków z wiedzy na temat epidemii i jego matematycznego modelu, podjąłem się zainicjowania takich analiz, modeli i prognozowań.

Jestem otwarty na wszelką konstruktywną krytykę, współpracę przy udoskonaleniu modelu oraz poddawanie go analizie, wraz z wyciąganymi wnioskami.

Przykład Chin daje nadzieje na wygaszenie epidemii. Z kolei Włochy czy Hiszpania pokazują jej tragiczne skutki.

To, czym różni te kraje, to podjęte działania. W przypadku epidemii, kwestia "kiedy?" jest nie mniej istotna od "jakie?".
